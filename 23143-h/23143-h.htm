<!DOCTYPE HTML PUBLIC "-//W3C//DTD HTML 4.01 Transitional//EN">
<html>
<head>
<title>Sancti Hilarii Epistola ad Abram Filiam Suam</title>
<meta http-equiv = "Content-Type" content = "text/html; charset=UTF-8">


<style type = "text/css">

body {margin-left: 10%; margin-right: 10%;}

hr {width: 80%; margin-top: 1em; margin-bottom: 1em;}
hr.mid {width: 40%;}

h1, h2, h6 {text-align: center; font-style: normal;
font-weight: normal; line-height: 1.5; margin: 0;}

h1 {font-size: 200%; letter-spacing: .1em;}
h2 {font-size: 150%; letter-spacing: .1em;}
h6 {font-size: 80%; line-height: 2em;}

p {margin-top: .5em; margin-bottom: 0em; line-height: 1.2;}
p.center {text-align: center;}


/* footnotes & anchors */

div.footnote {margin: 1em 2em;}
div.footnote p {font-size: 95%;}

a.tag {text-decoration: none; vertical-align: .3em; font-size: 80%;
line-height: 0em; padding-left: .25em;}


.smallroman {font-size: 0.8em;}


span.pagenum {position: absolute; right: 2%; font-weight: bold;
font-style: normal; text-align: right; text-indent: 0em;}


</style>
</head>

<body>

<span class = "pagenum">525-526</span>
<a name = "col525" id = "col525"> </a>
<a name = "col526" id = "col526"> </a>

<h1>SANCTI HILARII</h1>

<h2>EPISTOLA AD ABRAM FILIAM SUAM.</h2>

<h6>(CIRCA FINEM ANNI 558 MISSA.)</h6>

<hr class = "mid">

<p class = "center">
Dilectissimæ filiæ<a class = "tag" name = "tag_a" id = "tag_a" href =
"#note_a">a</a> Abræ Hilarius in Domino salutem.</p>

<p>1. <i>Abra patris absentiam dolet.</i>&mdash;Accepi litteras tuas, in
quibus intelligo desiderantem te mei esse: et certum (<i>Mss.</i> certe)
ita habeo. Sentio enim quantum præsentia horum qui amantur optabilis
sit. Et quia gravem tibi esse absentiam meam scirem, ne me forte impium
esse erga te existimares, qui tam diu a te abessem: excusare tibi et
profectionem meam et moras volui, ut intelligeres me non impie tibi, sed
utiliter deesse. Namque cum te, filia, ut unicam, ita, quantum a me est,
et unanimem habeam; vellem te pulcherrimam omnium et sanissimam
vivere.</p>

<p>2. <i>Hilarius abest, ut vestem et margaritam pretiosam filiæ
conquirat.</i>&mdash;Nuntiatum ergo mihi est, esse quemdam juvenem,
habentem margaritam et vestem inæstimabilis pretii: quam si quis ab eo
posset mereri, super humanas divitias et salutem et dives et salvus
fieret. Ad hunc<a class = "tag" name = "tag_b" id = "tag_b" href =
"#note_b">b</a> his auditis profectus sum: ad quem cum per multas et
longas et difficiles vias venissem, videns eum statim procidi. Adest
enim tam pulcher juvenis, ut ante conspectum ejus nemo audeat
consistere. Qui ubi me procidisse vidit, interrogari me jussit quid
vellem, et quid rogarem: et ego respondi, audisse me de veste sua et
margarita, et ob id venisse; et si eam mihi dignaretur præstare, esse
mihi filiam quam vehementer diligerem, cui hanc vestem atque margaritam
quærerem. Et<a class = "tag" name = "tag_c" id = "tag_c" href =
"#note_c">c</a> inter hæc prostratus in faciem fleo plurimum, et
noctibus ac diebus ingemiscens, rogo uti audire dignaretur precem
meam.</p>

<p>3. <i>Vestis hæc et margarita quanti facienda.</i>&mdash;Post quæ,
quia bonus est juvenis et<a class = "tag" name = "tag_d" id = "tag_d"
href = "#note_d">d</a> melius illo nihil est, ait mihi, Nosti hanc
vestem atque hanc margaritam, quam a me lacrymis rogas uti eam filiæ tuæ
concedam? Et ego respondi illi, Domine, auditu cognovi de ipsis, et fide
credidi: et scio quia optimæ sunt, et salus vera est hac veste uti, et
hac margarita ornari. Et statim ministris suis præcepit, ut mihi et
vestem hanc et margaritam ostenderent: et confestim ita fit. Ac vestem
primo vidi: vidi, filia, vidi quod eloqui non possum. Numquid non
sericum secundum subtilitatem ejus<a class = "tag" name = "tag_e" id =
"tag_e" href = "#note_e">e</a> spartum erat? Numquid candori ejus nives
comparatæ non nigrescebant? Numquid aurum juxta fulgorem ejus non
lividatur? Ipsa enim multicolor, et nihil prorsus comparatum ei poterat
æquari. Post quam vidi margaritam: qua visa statim concidi. Non enim
potuerunt oculi mei sustinere tantum ejus colorem. Nam nec cœli, nec
lucis, nec maris, nec terræ species pulcritudini ejus poterat
comparari.</p>

<p>4. <i>Utriusque commoda et dotes.</i>&mdash;Et cum prostratus
jacerem, ait mihi quidam de assistentibus, Video te sollicitum et bonum
patrem esse, et hanc vestem atque hanc margaritam ad filiam tuam
desiderare: sed ut magis desideres, ostendo tibi quid adhuc hæc vestis
atque margarita boni habeat. Vestis hæc numquam tineis comeditur, non
usu atteritur, non sorde inficitur, non vi scinditur, non damno
amittitur: sed semper talis qualis est permanet. Margaritæ vero hæc
virtus est, ut si quis eam induerit, non ægrotet, non senescat, non
moriatur. Nihil omnino in se habet, quod sit<a class = "tag" name =
"tag_f" id = "tag_f" href = "#note_f">f</a> noxium corpori: sed utenti
ea nihil accidit, quod aut mortem afferat, aut ætatem demutet, aut
impediat sanitatem. Quod ubi audivi, filia, exanimari magis desiderio
margaritæ et vestis istius cœpi: et sicut prostratus jacebam,
indeficienti fletu et intenta oratione juvenem precari cœpi, dicens:
Domine sancte, miserere preci meæ, et miserere sollicitudini et vitæ
meæ. Si enim hanc vestem mihi et margaritam non concedis, miser futurus
sum, filiamque meam<a class = "tag" name = "tag_g" id = "tag_g" href =
"#note_g">g</a> viventem perditurus: ego propter hanc vestem et
margaritam peregrinari volo. Scis, Domine, quia tibi non mentior.</p>

<span class = "pagenum">527</span>
<a name = "col527" id = "col527"> </a>
<p>5. <i>Hilarii filiæ promittuntur, modo vana ornamenta
abjiciat.</i>&mdash;Post quam vocem meam audivit, jubet me levare; et
ait mihi, moverunt me preces et lacrymæ tuæ, et bene est quod hoc
credidisti. Et quia dixisti, te pro hac margarita ipsam vitam tuam velle
impendere, non possum eam tibi negare: sed scire debes propositum et
voluntatem meam. Vestis, quam ego dedero, talis est, ut<a class = "tag"
name = "tag_h" id = "tag_h" href = "#note_h">h</a> si quis voluerit
veste alia colorata et serica et aurata uti, vestem meam capere non
possit. Sed illi dabo eam, quæ contenta sit, non serico habitu, sed<a
class = "tag" name = "tag_i" id = "tag_i" href = "#note_i">i</a> nativis
coloribus et insumptuoso textu vestiri: ita ut propter consuetudinem,
purpuram<a class = "tag" name = "tag_k" id = "tag_k" href =
"#note_k">k</a> perangustam vestis habeat: non etiam purpura ipsa<a
class = "tag" name = "tag_l" id = "tag_l" href = "#note_l">l</a>
diffundatur in vestem. Margarita vero, quam a me petis, naturæ ejus est,
ut habere eam nemo possit, qui margaritam aliam habuerit: quia aliæ
margaritæ aut de terra aut de mari sunt; mea autem, ut ipse tu vides,
speciosa et pretiosa est, incomparabilis et cœlestis est, nec dignatur
ibi esse ubi aliæ sunt. Non enim rebus meis convenit cum rebus hominis:
quia qui veste mea et margarita utitur, in æternum sanus est; non febre
exardescit, non vulneri patet, non annis demutatur, non morte
dissolvitur;<a class = "tag" name = "tag_m" id = "tag_m" href =
"#note_m">m</a> æqualis enim semper et æternus est. Ego tamen hanc
vestem et hanc margaritam meam petenti tibi dabo, ut eam filiæ tuæ
perferas. Sed prius scire debes quid velit filia tua. Si se hujus vestis
et margaritæ meæ dignam faciat, id est, si vestes sericas et auratas et
infectas habere noluerit, si omnem margaritam alteram oderit; tunc hæc
quæ me rogas tibi præstabo.</p>

<p>6. <i>Filiam hortatur ut modestis utatur vestibus.</i>&mdash;Post
quam vocem, filia, lætus exsurgo, et secretum hoc habens, hanc ad te
epistolam feci: rogans te per multas lacrymas meas, ut te huic vesti et
margaritæ reserves, neque miserum senem tali damno tuo<a class = "tag"
name = "tag_n" id = "tag_n" href = "#note_n">n</a> facias, si hanc
vestem et hanc margaritam
<span class = "pagenum">528</span>
<a name = "col528" id = "col528"> </a>
non habueris. Testor<a class = "tag" name = "tag_o" id = "tag_o" href =
"#note_o">o</a> autem tibi, filia, Deum cœli et terræ, quia nihil hac
veste atque hac margarita pretiosius est; et tui juris est, ut hanc
habeas. Tu modo,<a class = "tag" name = "tag_p" id = "tag_p" href =
"#note_p">p</a> si quando tibi vestis alia afferatur, vel serica, vel
infecta, vel deaurata, dicito ei qui tibi offert: Ego vestem alteram
exspecto, propter quam pater meus a me tam diu peregrinatur, quam mihi
quærit, quam non possum habere si hanc habuero. Sufficit mihi lana ovis
meæ, sufficit mihi color quem natura attulit, sufficit mihi textus
insumptuosus: cæterum vestem illam desidero, quæ dicitur non absumi, non
atteri, non scindi. At vero si tibi margarita offeratur aut suspendenda
collo, aut digito coaptanda, dices ita, Non mihi impedimento sint istæ
inutiles et sordidæ margaritæ: sed exspecto illam pretiosissimam,
pulcherrimam et utilissimam. Credo patri meo, quia et<a class = "tag"
name = "tag_q" id = "tag_q" href = "#note_q">q</a> ille ei, qui hanc
spopondit sibi, credidit, propter quam mihi significavit se etiam mori
velle: hanc exspecto, hanc desidero, quæ mihi præstabit salutem et
æternitatem.</p>

<p>7. <i>Filiæ exspectat rescriptum. Hymnus matutinus et serotinus. Abræ
mater.</i>&mdash;Ergo, filia, subveni sollicitudini meæ, et hanc
epistolam meam semper lege, et huic vesti et margaritæ te reserva. Et
ipsa tu mihi, nullum interrogans, quibuslibet potes litteris rescribe,
utrum vesti huic et margaritæ te reserves, ut sciam quid juveni illi
respondeam: et ut si illam desideras, si exspectas, lætus possim ad te
reditum cogitare. Cum autem mihi rescripseris, tunc tibi et ego quis sit
hic juvenis, et qualis sit, et quid velit, et quid promittat, et quid
possit, indicabo. Interim tibi hymnum matutinum et serotinum misi, ut
memor mei semper sis. Tu vero si minus per ætatem hymnum et epistolam
intellexeris, interroga matrem tuam, quæ optat ut te moribus suis
genuerit Deo. Deus qui te genuit, hic et in æternum custodiat opto,
filia desideratissima.</p>

<hr class = "mid">

<div class = "footnote">

<p><a name = "note_a" id = "note_a" href = "#tag_a">a.</a>
In plerisque mss. <i>Apræ</i>.</p>

<p><a name = "note_b" id = "note_b" href = "#tag_b">b.</a>
In uno ms. Colb. <i>ad hunc videndum</i>, sine <i>his auditis</i>.</p>

<p><a name = "note_c" id = "note_c" href = "#tag_c">c.</a>
Sic mss. At editi, <i>in terram prostratus facie</i>.</p>

<p><a name = "note_d" id = "note_d" href = "#tag_d">d.</a>
Exempla sancti Petri de Cultura Cenoman. <i>melior illo nullus
est</i>.</p>

<p><a name = "note_e" id = "note_e" href = "#tag_e">e.</a>
Bad., Er. et Mir. <i>partem habuerat</i>. Lips. ex Erasmi margine,
<i>par erat</i>. Novissima editio Par. <i>sparsum erat</i>. Beccensis
ms. <i>præparatum non erat</i>. Ottobonius, <i>spartim erat</i>.
Significat Hilarius, monstratæ sibi vestis subtilitati comparatum
sericum prorsus spartum esse, ex quo scil. funes nautici et sportæ olim
fiebant.</p>

<p><a name = "note_f" id = "note_f" href = "#tag_f">f.</a>
Editi, <i>obnoxium</i>: emendantur ex mss.</p>

<p><a name = "note_g" id = "note_g" href = "#tag_g">g.</a>
In uno ms. Colb. <i>juvenem</i>, non <i>viventem</i>.</p>

<p><a name = "note_h" id = "note_h" href = "#tag_h">h.</a>
Alter e mss. Colb. cum Boheriano, Ottob. et Cenom., <i>si qua
puella</i>: et mox solus Ottob. <i>in veste mea capi non possit</i>. Huc
spectat illud Cypriani de Discipl. et Habitu virginum, <i>Sericum et
purpuram indutæ, Christum induere non possunt</i>. Sic Hieronymus,
epist. <span class = "smallroman">VII</span> ad Lætam, ubi narravit quas
pœnas dederit Prætextata nobilissima, quod viro Hymetio jubente filiæ
Deo consecratæ habitum cultumque mutasset, concludit: <i>Sic ulciscitur
Christus violatores templi sui, sic gemmas et pretiosissima ornamenta
defendit.</i> Quod autem ibi de virginum cultu habet, maxime vero illud,
<i>Habeat alias margaritas, quibus postea venditis emptura est
pretiosissimum margaritum</i>, haud mediocriter confirmat hanc epistolam
Hilarii ætatem redolere, neque ipsius stylo esse indignam. V. tract. ps.
<span class = "smallroman">CXVIII</span>, lit. 16, n. 16.</p>

<p><a name = "note_i" id = "note_i" href = "#tag_i">i.</a>
Nativos habituum colores commendant, et arte quæsitos damnant etiam alii
Patres. <i>Neque enim</i>, inquit Cyprianus de Discipl. et Habitu virg.
<i>Deus coccineas aut purpureas oves fecit, aut herbarum succis et
conchyliis tingere et colorare lanas docuit.</i> Quod ex Tertulliano,
lib. <span class = "smallroman">II</span> de Cultu femin. n. 10,
expressit Cyprianus.</p>

<p><a name = "note_k" id = "note_k" href = "#tag_k">k.</a>
Par. <i>purpuram per augustam vestis</i>. Editiones aliæ, <i>purpuream
per augustas vestes</i>. Duo mss. <i>purpuram per angustas vestes</i>.
Melius alii, <i>perangustum vestis</i>: ad distinctionem scil.
<i>latioris purpuræ</i>, cujus meminit Tertullianus, de Pallio num. 4,
unde est <i>clavus latus</i> ab eodem memoratus, n. 13 de Corona.
Hieronymus vero, epist. 22, ad Eustochium depingens et carpens quasdam
virgines, quæ in publico notabiliter incedebant, inter alia ait,
<i>purpura tantum in veste tenuis</i>. Nonnihil confert hic Hilarii
locus ad explorandam generis illius nobilitatem.</p>

<p><a name = "note_l" id = "note_l" href = "#tag_l">l.</a>
Editi, <i>defundatur in veste</i>: emendantur ex scriptis.</p>

<p><a name = "note_m" id = "note_m" href = "#tag_m">m.</a>
Ita omnes fere mss. Editi vero, <i>æqualis æternis</i>. Codex Ottob.
<i>æqualis enim est vestis mea et æterna</i>: et paulo ante <i>non
vulnera patitur</i>, pro <i>non vulneri patet</i>.</p>

<p><a name = "note_n" id = "note_n" href = "#tag_n">n.</a>
Beccensis codex, <i>efficias</i>. Cenom. <i>conficias</i>. Boherianus et
aliquot alii, <i>neque misero seni tale damnum tuum facias</i>. Unus
Colb. <i>neque miserum semen tali damno tuo te facias</i>. Cui consentit
Germ. nisi quod ab eo abest <i>te</i>.</p>

<p><a name = "note_o" id = "note_o" href = "#tag_o">o.</a>
Hujusmodi obtestationis exemplum legimus lib. de Synodis, num. 91, puta,
<i>Testor Deum cœli atque terræ, me cum neutrum audissem</i>, etc.</p>

<p><a name = "note_p" id = "note_p" href = "#tag_p">p.</a>
Ita ms. Ottob. At editi, <i>tu modo quando tibi vestis alia
affertur</i>.</p>

<p><a name = "note_q" id = "note_q" href = "#tag_q">q.</a>
Excusi, <i>ille qui spopondit ei se credidit</i>: corriguntur ex ms.
Boher.</p>
</div>

</body>
</html>
